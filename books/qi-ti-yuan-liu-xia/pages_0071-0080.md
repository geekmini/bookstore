# 註呂祖百字碑

## 養氣忘言守

凡修行者先須養氣，養氣之法在乎忘言守一。忘言則氣不散，守一則神不出。訣曰：緘舌靜抱，神定。

## 降心為不為

凡人之心動蕩不已，修行人心欲人靜。貴乎制伏，兩眼者心之門戶，須要垂簾塞兌，一切事體以心為劍。想世事無益於我，火烈頓除，莫去貪著。訣云：以眼視鼻，以鼻視臍，上下相顧，心息相依，著意玄關，便可降伏思慮。

## 動靜知宗祖

動靜者一陰一陽也。宗祖者生身之處也。修行人當知父母未生之前即玄牝也。一身上下，乾坤八卦五行四象聚會之處，乃天地未判之先，一點靈光而成即太極也。心之下腎之上，彷彿之內，念頭無息所起之處，即是宗祖。所謂動靜者，調和真氣安理真元也。蓋呼吸接天根，吸收地根，即闔戶之謂坤，闢戶之謂乾。呼則龍吟雲起，吸則虎嘯風生。一闔一闢，一動一靜，貴乎心意不動，任其真息往來綿綿若存。調息至無息之息，打成一片，斯神可凝，丹可就矣。

## 無事更尋誰

若能養氣忘言守，降伏身心神歸氣穴，意注規中混融一氣，如雞抱卵，如龍養珠。念茲在茲，須臾不離。日久工深，自然現出黍米之珠，光耀如日。默化元神，靈明莫測，即此是也。

## 真常須應物 應物要不迷

此道乃真常之道。以應事易於昏迷，故接物不可迷於塵事。若不應接，則空寂虛無。須要來則應之，事去不留，光明正大，乃是不迷真性清靜元神凝結。訣曰：著意頭頭錯，無為又落空。

## 不迷性自住 性住氣自回

凡人性烈如火，喜怒哀樂愛惡欲增變態無常。但有觸動便生妄想，難以靜性。必要有真，懲忿則火降，真寡欲則水昇。身不動，名曰煉精，煉精則虎嘯元神凝固。心不動，名曰煉氣，煉氣則龍吟元氣存。守意不動，名曰煉神，煉神則二氣交，三元混，元氣自回矣。三元者精氣神也，二氣者陰陽也。修行人應物不迷，則元神自歸，本性自住矣。性住則身中先天之氣自回復命歸根，有何難哉。訣曰：回光返照，一心中存，內想不出，外想不入。

## 氣回丹自結 壺中配坎離

修行人性不迷塵事，則氣自回。將見二氣升降於中宮，二陰陽配合於丹鼎。忽覺腎中一縷熱氣上沖心府，情來歸性，如夫婦配合，如癡如醉。二氣綢繆結成丹質，而氣穴中水火相交，循環不已。則神馭氣，氣留形，不必雜術，自長生。訣曰：耳目口三寶閉塞勿發，通真人潛深淵浮游，守規中，直至丹田氣滿，結成刀圭也。

## 陰陽生反覆 普化一聲雷

功夫到此，神不外馳，氣不外洩。神歸氣穴，坎離已交，愈加猛烈。精進致虛之極，守靜之篤。身靜於杏冥之中，心澄於無何有之鄉，則真息自住，百脈自停。日月停景，璇璣不行。太極靜而生動，陽產於西南之坤，坤即腹也，又名曲江。忽然一點靈光，如黍米之大，即藥生消息也，赫然如一聲雷。