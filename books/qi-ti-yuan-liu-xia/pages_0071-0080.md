# 南宗聖典選錄

---

## 藥物

精中氣血中精，精氣元同太極成。莫言呼吸爲交感，此物安能有死生。

## 火候

進火之時，頃刻一周天。夫十個月而三百日，三千六百時，三萬刻。或刻刻行火候，或時時行火候，或日日行火候，或時中不拘于刻，或日中不拘于時，但用便用。但不知法度，則亂升亂降，則不能上矣。口訣存焉。

## 中宮

土生萬物，心主萬事，心即土也，土即心也，故曰中央戊己土。中央即玄關一竅也。了得土，萬物死，了得心，萬事息。今知學道人，茫茫只向外邊尋覓，卻不去中心求其道也。

---

## 抱一

脫胎吞入腹，在於人間，九載積行滿八百，而證于仙。乾坤往來，游遍名山洞府，行滿八百之日，奉金書玉詔，而列于班矣。

## 出神名曰解胎

學道底人，總不知火候，沐浴造化之備，其脫胎之時，莫非口傳心授爾。

## 玄關一竅

玄關一竅者，乃一身總要之關也，此竅者即心中之心是也。其心非肉心，乃心中之主宰，一身萬事之神也。其神者無形無相，非有非無也。人能無私之時，便是玄關一竅，纔有一毫私欲，不是也。程子曰：不偏不倚之謂中，纔有偏倚便不中也。杏林石真人曰：身裏有玄機，心中無垢塵。斯言盡矣。玄關一竅，萬事之宗，動交于物，靜養在中。不無不有，非色非空，凝然湛定，氣息流通。左升白虎，右發青龍，齊停夾脊，鼓起巽風。搧開爐鞴，透上崑峰，乾坤交姤，化作一泓。降至舌端，嚥入黃宮，一日之內，三四遍功，初關百日，沐浴一月，中關百日，沐浴前同。上關百日，火候數窮，脫胎神化，抱一養童。九年行滿，白日上升。大道無言非有問，忘形忘象求鉛汞，守中一物莫存些，專意身心要守定。呼吸一應便神清，六脈自然朝性命，精神魂魄各歸元，至此身心寂不動。一陽生至二陽遷，只待溫溫行火令，須臾直舉至銀河，玉枕泥丸如火烘。乾坤交媾降明堂，項上圓光懸寶鏡，如如下降至舌端，滿口馨香甘液噴。徐徐嚥納下黃庭，遍體金光隨罩定，三家相見結嬰兒，一卦三二兩卦定。晨昏握運仗天罡，四三皆拱璇璣柄，一年迸破頂顎門，是謂超凡而入聖。九年抱一行圓滿，獨步翔鸞歸大洞。吾今泄破聖賢機，洗耳瞑心存一定，莫待鉛虛汞散飛，他時赴死甘心盡。玄機備細剖心傳，學道人人早精進。

---

## 初下手

### 【沐浴】

身中沐浴，乃氣候之沐浴；月中之沐浴，乃丹頭之沐浴也。紫陽曰：兔雞之月及其時。斯言者，兩月沐浴也。

精全氣旺藥爐溫，二八臨門固蒂根，不向抽添加火候，洗心滌慮道常存。

又氣候來潮，須當塞兌垂簾，湛然無欲，以待氣候過也。毋得縱意四散，所謂不能固濟，須丹傾矣。

工夫到此要防危，不比尋常一類推，氣候來潮須保養，禁關閉兌守無爲。

### 【靜極生陽】

> ![Image](209, 324, 528, 680)

### 【一日衰似一日】

嫩如涌泉之泛上是也，老如蟻行，如毛細是也。

> ![Image](120, 100, 468, 680)

閉目若存中，如空空不空，坤宮真氣發，背上炎烘烘。巽風輕鼓舞，一直透天宮。閉之不可放，化作滿頭霧。徐徐而放下，大地作甘霖。

## 陰陽

夫人者，頭乃諸陽聚會之所，其中有陰，名曰真汞。五臟者，乃諸陰聚會之所，其中有陽，名曰真鉛。蓋心者，上不屬於陽，下不屬于陰，而得其中以爲一身之主宰。視之不見其形，聽之不聞其聲，叩之者感而遂通，中之者寂然不動。人若向此不動中做工夫，終至純熟，則知天地造化悉備于我矣。