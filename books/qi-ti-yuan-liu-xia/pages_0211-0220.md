# 正道禪機直論

## 華陽曰

佛道性命喻龍虎，龍虎喻動靜，動靜喻禪機。何喻之雜也？

且人從稟受無非性命而已，另外又有何物哉？人若成乎道者，先將保守性命。性命之藏處，別名曰龍虎；龍虎之行住，又曰動靜。動則為機，靜則為禪。

千名萬喻不出性命，除此性命兩物都是誆哄愚夫之進門耳。古佛曰："不識性命則大道無所成。"千門萬戶費盡心機，實不知性命。或修性或修命，亦無所成。佛佛祖祖莫不由此性命而為之修煉也。且自古成道者，未有不修性命而得證果矣。

夫既曰性命而又曰禪機者何也？心靜者為禪，腎動者為機。且人從稟受，性命原是一團。蓋人受胎之時，父母二炁合成一炁，一點靈光之性即在其中。古人所謂"三家和合有其身"，真不謬也。及其生也，分而為二者矣。且人之生時，因地一聲，性分於心。