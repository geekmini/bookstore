# 成長生之大藥始名外金丹成也

## 馬丹陽云因燒丹藥火炎下故使黃河水逆流玉芝書云玄黃若也無交姤怎得陽從坎下飛是也

## 祖祖真真服食飛昇之至寶乃最上上之玄機最宜參悟而精修者也

此論備陳煉藥時之危險令後聖知防慮於此不至當面錯過而不知也。神仙所言金丹服食者是腎中所得金液之氣配元神合煉所成。服食之則能神通變化。若方外之士言服食者不過妄以金石草木誑人曰煉服食斷不可為以誤大志。縱服食之或有疾宜於金石藥者而偶致愈或無疾而中毒成大患,必不能超出三界而顯神通也。

得此真藥服食自可進修行大周天之火候以煉炁化神,煉炁而息定化神而胎圓。陽神昇遷於天門而出現神仙之事得矣。中關十月之事完矣。其後面壁還虛九年,一定以神仙而頓悟性於無極,形神俱妙總煉成一個不壞清虛聖身,皆由煉藥合仙機而得成丹成神者之所至也。故凡大修行上關大成事必如此則畢矣。於此畢法中始於百日煉藥而成服食者,無量壽之地仙也。

地仙者地上所行之仙身形重濁未離,故不能離於地而升虛無之天也。人仙雖長生亦同於地仙。

## 伏氣直論第八

有仙緣者遇此天仙正理直論,其亦齋心以識之。

沖虛子曰:人之生死大關只一氣也。有氣則生,無氣則死,此首以人之所共知者言,令人易明生死。

聖凡之分只一伏氣也。

## 而是伏義

氣能伏定則聖,不能伏定則凡。此首以人之皆能者言,令人易學於人聖超凡也。

而者轉文助語。

乃為藏伏而亦為降伏。藏伏者深藏歸伏於元氣之根,降伏者管攝嚴密不許馳於外。此二者亦有防危慮險之意。

唯能伏氣則精可返而復還為先天之炁,神可凝而復還為先天之神。所以煉精者欲以調此氣而伏也。煉精小周天調其息而伏,為其不能頓伏故用漸法調而伏。達摩祖師顯宗論亦言似此意。

所以煉神者欲以息此氣而伏也。煉神大周天,胎息其息而伏,為其不能頓息於無故,亦用漸法胎息其息,似有而無,乃至於無有無無而伏於寂靜。

始終向上之工只為伏此一口氣耳。所以必伏而始終皆伏者,是何故?蓋當未生此身之時,就二炁初結之基在丹田隱然藏伏為氣根,久伏於靜則動而生。

## 呼吸是知由靜伏而後生

呼吸之氣以成人道者曰順生也。而是逆修曰成仙者,當必由呼吸之氣而返還藏伏為靜,此氣伏伏氣之逆順理也。及呼吸出於口鼻而專為口鼻之用。

呼吸至於口鼻則落生死之塗矣,離口鼻則離生死。真炁發散於外遂至滯損,此氣則為病;耗竭此氣則為死,蓋不知伏為所以復之故。

伏者欲將呼吸還復歸於炁穴而為不呼不吸之故也。必此氣伏於炁穴而後,元炁能歸元神能凝,三者皆伏於炁穴也。

而亦不知行其所以伏。行所以伏者,言有至妙至秘之天機。呼吸合於天然者為真元炁,得合當生當採之時者為真元神,合虛極靜篤者為真,三者皆真而後得所伏之理行之而必成。不然則亦世之外道而已。

安保其能久生而超生死於浩浩劫之外耶?三者不真則非所以伏之理,故不能超過浩劫之運。

## 有等妄言伏氣者而不知伏氣真機

真機者有元炁元神而呼吸正合天然自在,方為真。

調息者調其內用之玄機,如橐天籥地徐停息之說。世之愚人不聞天機,只把口鼻數調,如隔靴搔癢,焉能調得到無息。

痴心執閉息而腹中之逼塞難容。閉息者,靈寶畢法書亦言之,是言不通其息出入之門也。雖無門,卻有安頓自然之妙理,非強制之為閉也。強制則不真,故無成。真禪家與真仙道略同,若痴禪人之假禪亦與痴道人之假道同。學者不可不察。

禪宗人有一等假禪者曰:吞聲忍氣曰氣急殺人,皆言忍住氣而不出入。此是病非禪也。強制則念是動的不是靜,何以為禪?禪字解作靜字,若是自然真靜,方為真禪。

哀哉此妄人之為也!安見其氣之伏而靜定也?昔邱祖云:息有一毫之不定,命非己有。息得呼吸絕則生死之路絕,息有呼吸不定故不免生死。

## 而伏氣之要正修士實用所以證道之工也

但此天機之妙絕與世法不同。古人托名調息者,世人之息一呼一吸均平無用調矣。仙道託名調息者,非世法之用,乃調其有而至無,無而至有,為其以神馭氣行之必住,住之必行,在乎行住之間而調之也。

隨順往來之理而不執滯往來之形,欲合乎似無之呼吸也。當有往來不強使之無,而唯隨順之,似心息相依之說亦不強執,害其自然而為勉強。

託名閉息者,世之言閉是勉強不合自然。仙家言閉只託言閉之名,而非用彼強閉之實,故范德昭曰:內不出外不入,非閉氣也。我故曰:托名者,略似閉氣而實非閉氣也。而內則空空如太虛,無物。空如太虛是真虛無,則真息便可歸於真無。真禪理亦似之,若上文所言內不空而逼塞者,是強閉者外道邪法旁門之類,皆然。

欲合於無極中之靜伏也。

## 總之為化炁化神之秘機

古人云:長生須伏氣,故自周天而歷時日年劫,惟伏此氣。言有一小周天之所伏,有一大周天之所伏,一日之所伏,一年一劫之所伏,或暫或久而能成其一伏者,真有道之士也。

此氣大定則不見其從何而伏始,亦不見其從何而伏終,無始無終,亘萬古而無一息,與神俱虛俱靜,斯謂之形神俱妙之靜也。

世尊能以一法說八千劫而後已,能以一定坐八萬四千劫而後出定,是其形神俱妙與仙同者。

唯聞天仙正道者方能識得此理,唯有三寶全功者。三寶者元神元炁元精,若一寶非元則不為寶,屬於後天者無用,亦不得為全功,方能行及此工。

此工者即上內如太虛,證人無極靜定者言,若三寶會合煉成化炁而後可行大定常定工夫,若未。

## 胎息直論第九

有大志聖真請究之而實悟之。

沖虛子曰:古胎息經云,胎從伏氣中結,炁從有胎中息,斯言為過去未來諸神仙天仙之要法也。

男子身中本無胎,而欲結一胎,必要有因。則因伏氣於丹田炁穴中而結胎,是胎從伏炁中而結也。元炁靜而必動,欲得元炁不動,必要有藏伏。因有胎即藏伏之所,乃息而不動,是炁從有胎中而息也。胎因愈伏氣而愈長,氣因愈長胎而愈伏,共修成一個圓滿胎神,斯所以為神仙天仙之要法,非此,抑將何以成之?然胎息與伏氣本是一事,何分兩論?只為懷胎養神,必用胎息而後成胎,而神住胎。古人皆以胎息言之,今亦詳言於煉炁化神時也。伏氣之說,為伏氣而得精還化炁,煉藥以得大藥。古人只言伏氣,今亦從之言伏氣,雖兩言之中則互明其理,令人知兩言之妙而不妄疑妄執其為兩。

予願再詳譯而直論之。夫人身初時只二炁合一為虛空中之炁而已,無胎也,亦無息也。

## 因母呼吸而長為胎,因胎而長為息

修仙者亦必因呼吸而長為胎,因胎而長為胎息。及至胎全,妙在隨母呼吸而為呼吸,所以終日呼吸而不逼悶,此緣不由口鼻呼吸,只臍相通,故能似無氣息一般,此正真胎息景也。古人謂內氣不出外氣不久,非閉氣也之說,正言由臍相通者。

離胎而息即斷。在胎中則我之息由母臍中所生,故我息亦在臍而口鼻不可呼吸。離胎則口鼻開竅可以呼吸順而易矣,當此時且不知胎息,安得復能胎息?

無母臍與子臍相通,不得不向自身口鼻起呼吸,即與胎中呼吸同而暫異其竅耳。逆修返還之理,安得不以我今呼吸之息而返還為胎中息耶?凡返還呼吸時,以口鼻呼吸之氣而復歸於胎息之所,即丹田之所。許旌陽云:臍間元炁結成丹谷,神不死。因胎息長生門戶要綿綿,元始得道。了身經云:中宮胎息為黃婆。抱樸子曰:得胎息者,能不以鼻口呼吸,如在胞胎之中,則道成矣,以鴻毛著鼻口上而毛不動為候也。

如處胎息之時,漸漸煉至胎息亦真,無真無者,滅息盡之義也。謂胎中之息亦真無之,此正禪宗人所謂萬法歸一,一歸無之說。方是未生時而返還於未有息未有胎已前之境界,不落生死之途者矣。

凡人有呼吸則有生死,無了呼吸即無生死。所以得如此者,亦非驀然無所憑依,配合便以呼吸歸中而可胎息者。

呼吸之炁最難制伏,必有元炁相依方可相定而成胎息。然胎息何以知其成也?以呼吸歸於胎息則口鼻無呼吸而成胎息,是其真成也。終不復至口鼻為呼吸。真禪定者亦似此。若凡夫外道不知元炁者,為何單以呼吸歸於中而妄曰入定胎息?其息不能定住於胎所,雖忍氣而氣無所容,乃曰氣急殺人,而終不能強忍口鼻之氣,更呼吸浩浩,皆由悖却世尊所謂無生法忍者之所為也。世之假道人假禪人皆如此,此亦後學聖真之所當辨而自防危險者也。