輕妙欲騰所謂雲滿千山也次則來往無踪浮沉無辨脉住氣停此則真交媾矣所謂月涵萬水也俟其杳冥中忽然天心一動此則一陽來復活子時也然而此中消息要細說凡人一視（一九）一聽耳目逐物而動物去則已此之動静全是民庶而天君反隨之役是常與鬼居矣今則一動一静皆與人居天君乃真人也彼動即與之俱動動則天根静即與之俱静静則月窟動静無端亦與之為動静無端休息上下亦與之為休息上下所謂天根月窟閒來往也天心鎮静動違其時則失之嫩天心已動而後動以應之則失之老天心一動即以真意上升乾宮而神光視頂為導引焉此動而應時者也天心既升乾頂游揚自得忽而欲寂急以真意引入黃庭而目光視中黃神室焉既而欲寂者一念不生矣視內者忽忘其視矣爾時身心便當一場大放萬緣泯迹即我之神室爐鼎亦不知在何所欲覓己身了不可得此為天人地中衆妙歸根之時也即此便是凝神入氣穴夫一回光也始而散者欲斂

六用不行此為涵養本源添油接命也既而斂者自然優游不費纖毫之力此為安神祖竅翕聚先天也既而影響俱滅寂然大定此為蟄藏氣穴衆妙歸根也一節中具有三節一節中且有九節且俟後日發揮今以一節中具三節言之當其涵養而初静也翕聚亦為涵養蟄藏亦為涵養至後而涵養皆蟄藏矣中一層可類推不易處而處分焉此為無形之竅千處萬處一處也（二〇）不易時而時分焉此為無候之時元會運世一刻也

凡心非静極則不能動動動妄動非本體之動也故曰感於物而動性之欲也若不感於物而動即天之動也

是知以物而動性之欲也若不以物而自動即天之動也（二一）

不以天之動對天之性句落下說箇欲字欲在有物也此為出位之思動而有動矣一念不起則正念乃生此為真意寂然大定中而天機忽動非無意之意

乎無為而為即此意詩首二句全括金華作用次二句是日月互體意六月即離火也白雪飛即離中真陰將返乎坤也三更即坎水也日輪即坎中一陽將赫然而返乎乾也取坎填離即在此中次二句說斗柄作用升降全機水中非坎乎日為巽風目光照入坎宮攝召太陽之精是也天上即乾宮游歸食坤德即神入炁中天入地中養火也末二句是指出訣中之訣訣中之訣始終離不得所謂洗心滌慮為沐浴也聖學以知止始以止至善終始乎無極歸乎無極佛以無住而生心為一大藏教旨吾道以致虛二字完性命全功總之三教不過一句為出死護生之神丹神丹維何曰一切處無心而已吾道最祕者沐浴如此一部全功不過心空二字（二二）足以了之今一言指破省却數十年參訪矣

子輩不明一節中具三節我以佛家空假中三觀為喻三觀先空看一切物皆

空次假雖知其空然不毀萬物仍於空中建立一切事既不毀萬物而又不著萬物此為中觀當其修空觀時亦知萬物不可毀而又不著此兼三觀也然畢竟以看得空為得力故修空觀則空固空假亦空中亦空修假觀是用上得力居多則假固假空亦假中亦假中道時亦作空想然不名為空而名為中矣亦作假觀然不名為假而名為中矣至於中則不必言矣

吾雖有時單說離有時兼說坎究竟不曾移動一句開口提云樞機全在二目所謂樞機者用也用此斡旋造化非言造化止此也六根七竅悉是光明藏豈取二目而他槩不問乎用坎陽仍用離光照攝即此便明

朱子云長師諱元育北宗法派當云瞎子不好修道聾子不妨與吾言暗合特表其主輔輕重耳（二三）

日月原是一物其日中之暗處是真月之精月窟不在月而在日所謂月之窟也不然只言月足矣月中之白處是真日之光日光反在月中所謂天之根也

不然只言天足矣一日一月分開止是半箇合來方成一箇全體如一夫一婦獨居不成家室有夫有婦方算得一家完全然而物難喻道夫婦分開不失為兩人日月分開不成全體矣

知此則耳目獨是也吾言瞎子已無耳聾子已無目如此看來說甚一物說甚二目說甚六根六根一根也說甚七竅七竅一竅也（二四）

吾言只透露其相通處所以不見有兩子輩專執其隔處所以隨處換却眼睛

百日立基第九

呂帝曰心印經云回風混合百日功靈總之立基百日方有真光如子輩尚是目光非神火也非性光也非慧智炬燭也回之百日則精氣自足真陽自生水中自有真火以此持行自然交媾自然結胎吾方在不識不知之天而嬰兒以成矣若畧作意見便是外道

百日立基非百日也一日立基非一日也一息立基非呼吸之謂也息者自心也自心為息元神也元氣也元精也（二五）升降離合悉從心起有無虛實咸在念中一息一生持何止百日然百日亦一息也

百日只在得力晝中得力夜中受用夜中得力晝中受用

百日立基玉旨耳上真言語無不與人身應真師言語無不與學人應此是玄中之玄不可解者也見性乃知所以學人必求真師授記任性發出一一皆驗

性光識光第十

呂帝曰回光法原通行住坐卧只要自得機竅吾前開示云虛室生白光非白光也子不管他有光無光只要無念生念何為無念千休千處得何謂生念一念一生持此念乃正念與平日念不同今心為念念者現在心也此心即光即

藥凡人視物任眼一照去不及分別此為性光如鏡之無心而照也如水之無心而鑑也少頃即為識光以其分別也鏡有影已無鏡矣水有象已非水矣光有識尚何光哉

子輩初則性光轉念則識識起而光杳不可覓非無光也光已為識矣黃帝曰聲動不生聲而生響即此義也楞嚴推勘入門曰不在塵不在識惟選根此則何意塵是外物所謂器界也與吾了不相涉逐之則認物為己物必有還通還户牖明還日月借他為自終非吾有至於不汝還者非汝而誰明還日月見日月之明無還也天有無日月之時人無有無見日月之性若然則分別日月者還可與為吾有耶不知因明暗而分別者當明暗兩忘之時分別何在故亦有還此為內塵也惟見性無還見見之時見非是見則見性亦還矣還者還其識流轉之見性即阿難使汝流轉心目為咎也初八還辨見時上七者皆明其一一有還姑留見性以為阿難拄杖究竟見性既帶八識眼識耳識鼻識舌識身

識意識傳送識阿賴識（二六）非真不還也最後并此一破則方為真見性真不還矣

子輩回光正回其最初不還之光故一毫識念用不著使汝流轉者惟此六根使汝成菩提者亦惟此六根而塵與識皆不用非用根也用其根中之性耳今不墮識回光則用根中之元性落識而回光則用根中之識性毫釐之辨在此也

用心即為識光放下乃為性光毫釐千里不可不辨

識不斷則神不生心不空則丹不結

心淨則丹心空即藥不著一物是名心淨不留一物是名心空空見為空空猶未空空忘其空斯名真空（二七）

坎離交媾第十一

呂帝曰凡漏泄精神動而交物者皆離也凡收轉神識靜而中涵者皆坎也七

竅之外走者為離七竅之內返者為坎一陰主於逐色隨聲一陽主於返聞收見坎離即陰陽陰陽即性命性命即身心身心即神炁一自斂息精神不為境緣流轉即是真交而沉默趺坐時又無論矣

周天第十二

呂帝曰周天非以氣作主以心到為妙訣若畢竟如何周天是助長也無心而守無意而行仰觀乎天三百六十五度刻刻變遷而斗柄終古不動吾心亦猶是也心即璇璣氣即羣星吾身之氣四肢百骸原是貫通不要十分著力於此鍛鍊識神斷除妄見然後藥生藥非有形之物此性光也而即先天之真炁然必於大定後方見并無採法言採者大謬矣見之既久心地光明自然心空漏盡解脫塵海若今日龍虎明日水火終成妄想去吾昔受火龍真人口訣如是不知丹書所說更何如也

一日有一周天一刻有一周天坎離交處便是一周我之交即天之迴旋也未

能當下休歇所以有交之時即有不交之時然天之迴旋未嘗少息果能陰陽交泰大地陽和我之中宮正位萬物一時暢遂即丹經沐浴法也非大周天而何此中火候實實有大小不同究竟無大小可別到得功夫自然不知坎離為何物天地為何等孰為交孰為一周兩周何處覓大小之分別耶總之一身旋運雖見得極大亦小若一迴旋天地萬物悉與之迴旋即在方寸處亦為極大金丹火候要歸自然不自然天地自還天地萬物各歸萬物欲強之使合終不能合即如天時亢旱陰陽不合乾坤未嘗一日不周然終見得有多少不自然處我能轉運陰陽調適自然一時雲蒸雨降草木酣適山河流暢縱有乖戾亦覺頓釋此即大周天也

子等問活子時甚妙然必認定正子時似著相不著相不指明正子時何從而識活子時既識得活子時確然又有正子時是一是二非正非活總要人看得真一真則無不正無不活矣見得不真何者為活何者為正耶即如活子時是