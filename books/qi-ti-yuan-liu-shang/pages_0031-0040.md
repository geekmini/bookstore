# 元道真經註解

## 常守虛寂，湛然不勞

常守虛寂，湛然不勞，而得自然之道，元真不散，故能久長也。人不能長存者，緣生妄想，移於本性，不執自然，不守其根，自取其勞，常求自益，思慮不息，關機萬端，故元炁隨欲而消散，故不得長生也。

人不能與天地長久者，天無為而人有為，地無欲而人有欲，天常明而人自昧，地基敦而人自浮，天炁輪而人炁滯，地伏泉而人有炁，此者與天地相返，自不守元道而體虛無，故不能同也。命延億載者，為留炁身中，存其命也。

### 六根本來虛靜

六根本來虛靜，為人自生妄想，六賊所牽，終不得歸根。因此六賊：心妄生，目妄視，耳妄聽，鼻妄香，口妄言，舌妄味。終不能歸根，故不可永存也。歸根者，為復元炁之根本也。

凡為賊亂中和，失其本性，心有妄而神自亂，目有妄而外視，耳有妄而外聽，鼻有妄而失靈關，言有妄而失真行，舌有妄而玉液不結，皆因妄牽，去道遠矣。

## 復元炁之道

復元炁之道，別無他法，但降心湛寂而已矣。人常能虛心湛寂，則自然元炁復也。復元炁之法，當以減息為候。心神湛寂，其息自減。減半息者，增半壽也。

半息者，為人一晝一夜有一萬五千息。若能歸根定住不至出入者，延命本壽外一半。

從減息至無息，則復元歸本矣，故可住世永劫而不壞也。

經曰：凡人以有息為常，寄意念神，冥然體道，道復歸身，神復歸根，玄關微出，久而成真也。

陰符經曰：死者，生之根，為無息之道也。

動而有息，靜而無息。故無息者，自然之道也。修元道之士，常宜以無息為是，有息為非，無息為常，有息為妄，先以減息為事則易而功多，若不以為事則難而功少，但湛然養炁，則三靈歡然，神魂暢焉，則元炁不習而至矣。

## 三十六慎與三應

老子曰：人能常清靜，萬神悉皆歸。《黃庭經》曰：心意如致欣昌，此之謂也。

黃庭之道，有三十六慎，每一慎為應，至三十六應乃為半功。諸道應慎皆多，惟元道總一慎三應則成功也。

故修道之士，積功而煉精炁為定。

一慎者，慎其休止也。

三應者，三轉意也。一轉意一百日。

故修道內守堅固，事無暫忘，故不可休止也。若慎而止，萬無一失。

為次第而功積，相家有其月數。

第一應一百日，有事可止，無事可減，至此則塵慮自減。

虛澹日增，此為第一應也，小功成矣。第二應二百日，忽忽自止為第二轉意，至則不食五穀，不嗜五味，無大饑渴，是中功成矣。

煩事俱不能興動也。

人至二百日後，小功成而中功滿，永無饑渴。

## 第三轉意與大功成

第三轉意者，三百日元炁兀然自住，元道歸根，饑渴不至，寒暑不侵，死籍永除，天地齊壽，通世為一周，此是大功成矣。

得道之後，地府除籍，上天錄名，東斗註算，西斗註祿，北斗落死，南斗上生，字標仙錄，永為真人矣。故曰死籍永除矣。位入真仙，出入華胥之國，棄賤人間，因此而昇天。

有事止無事減者，功萌也。此法但有事無事皆可減矣，則元炁漸復也。

忽忽自止者，元炁將定也。兀然自止者，元炁已定也。定者，萬物皆壞，惟此定身永不動矣。大君曰：從減息至無息，從無息至定。定者，不取不捨，是無為之定，非執定之定也。

得此定者，陰陽自調，四時自離，元炁自滿，眾神自栖，惠通玄奧。

老子曰：其智自悟，從無入有也。

故陰陽調則百病不生，四時離則寒暑不侵，元炁滿則永無饑渴，眾神栖則兵虎不害，惠通玄奧則萬事不生，皆自然之道成矣。

惠謂不出戶知天下，不窺牖見天道。

## 神全、炁全、形全

大君曰：人之思慮不一者，元炁皆銷散，陰魄盛矣。惟此道功成，妄自滅也。

修道之人，至三百日後猶有陰魔相惱，尸鬼動搖，忽自猖狂，轉生情切，往往自退，切宜守也。

縱有所發無不善也，所用無不中也，故有善發、有惠發、通發，皆自然而然也，永無喜怒哀懼驚惡之發矣。

人志道，喜怒俱息，禍害不生，永得功行相承，妙自致矣。

大君曰：長生無他。神全、炁全、形全而已。神全虛無，炁全湛寂，形全清靜。元炁充積，充者滿積者，結衆化成神明也。

形永存矣。神炁皆全，故能舉形而昇仙矣。

## 住炁兼行炁法

住氣兼行氣法

訣曰：調炁減息，其功稍遲，若住炁兼行炁，其功倍也。住炁者，候

神安和，久而寧帖，因而住之，至於極者為行通。每候鷄鳴前至寅時，可行五七通，漸漸加至十通，或作意漸增之，意炁俱定即定，恬自極。

初可以鼻進，數息便住，至極有益無損，甚微妙也。

每住息之時，須候常喘息，出了便住，此名外炁不忤。亦須先淨一室，擇其良友專數其息，此要漸漸增多也。

如此行減息之道，功倍速成。

陰符經曰：絕利一源，用師十倍。

其慎者，吐引大奔。初修之士故未免也，不得不慎，其奔吐宜慎之為妙。

不慎者，忽有內傷，心見反損也。仙經曰：出微微入綿綿，明至理自通玄。

大君曰：住炁可以通百關，除堅滯，治萬病，導元炁。

修行人住炁，若園人灌畦，一滿而水通，百脈衆物皆滋也，一炁而靈變萬神，三丹俱王，故言要在導乎元炁。

若百關通則減息，元炁隨意自開，津路流注，元炁與津液所及之處，

先化為髓，永不壞也。

《中黃經》曰：蒸筋曝骨達諸關，握固漸通，開百竅。百竅關連總有神，由子軀除歸我身。怡然得達自明真，自明之道永長存。故不壞矣。炁初時則覺遍身微熱，此是元炁充滿四肢，盈溢百竅，故曰在此應也。即須握固，運入三丹田。三丹田出，故流遍於身，通於百神，可使毛髮躑躅，容貌光芒，顏如處女。仙經曰：無一毛不通於炁，無一節不住於神。此是煉骨法，久久集之，則金髓玉骨長生仙矣。

大君曰：減息住炁，以無息為常，定炁為功。若猶減息則功遲，若專住炁則難得至於無息。若通百關，兼行炁減息，則元炁自然充盈，其功速倍而成矣。元炁全身以不舉不動為頭，以不出不入為足是也。泯其萬境，息此六情，普洗煩心，祛滌諸想。

## 元道下篇

經曰：但是首篇，不見其文，道成將舉乃可見也。言其報功者，報修元道之功也。經曰：報功之事，皆是仙家靈

變，神用之儀飾，駕馭之靈物，宮闕之異觀，飲饌之珍羞，引從之童僕，賞玩之玄樂，以報修行之功矣，萬代記錄，如茅君九錫為上道又百倍。

學元道者，無辭勤矣。下篇首目約數十篇，所記者五篇，今以錄之。

《中黃經》曰：人得道之後，昇身於寥天之上，馭以九霄之儀仗也。天尊所賜者，十方彩女各執旌麾，百龍引駕，玉童相隨，前有龍幡，後有虎旗，羽服飄飄，八風齊吹，八鸞而後鳴，成歌，九鳳而前唱成曲，頂戴七曜玲瓏之冠，足著五色捲雲之履，裙拖蟬帶之裙，帔搭離羅之帔，佩於金虎之印，上朝太清仙帝者。帝者，金闕玄元老君。功報一，志報二，不退報三，不怠報四，不須捨報五。

## 修元道之戒慎

一大息，減二日功。一小乏，減二日功。一大乏，減三十日功。一小醉兼吐者，減六十日功。一大醉兼吐者，減一年功。一犯慾，減三十日功。一大嗔，減二十日功。一哀一懼，各減七日功。一飽一饑，各減五日功。一驚，減十日功。一勞一倦，各減二十日功。一煩一燥，

各減五日功。一忿，減十日功。

凡飲食觸犯，寒暑過差，風濕所及，起居失節，言語散雜，慎言語，節飲食，內守沖和。恐失其道也。仙經曰：閉言之人，與道合真。又防泄天機。《易》曰：思慮煩多，此皆減損元炁。隨所犯輕重，度所減多少，隨日而補之不可懈怠。所言減者，損也。所減幾日，並是減其實功。修元道之士，深宜慎之。元炁難積而易散，關節易閉而難通。住炁固不可絕，其所減尤宜精至。凡修，取五更初，起坐梳頭，熟通一百餘過，無思慮，心湛寂意導引，摩擊四肢，呵吐濁炁，微微然待元炁調帖，披頭，隨至微，自然喘息微而其息自減，減至半息增半壽，減至無息元道之功成矣。古之真人，勤而行之，頃刻無捨者，一年功成矣。若是日行二時之功者，五年成矣。修成此道者，乃為太極元上真君。此經從古至今，太上傳十九人，皆各登仙昇居太極，其經不留於世。自大唐元和

戊戌歲南統大君因傳孟謫仙，孟謫仙轉傳於世，至虛至妙，遇而秘之，非人莫傳，傳之則殃及玄遠。

## 元道讚

有元道兮，虛無之祖，冥滓之根，萬經之首。三一之門，說大魁廓，旨細微塵，杳兮得信，寂兮通神，產其有象，斗宿星辰，論其炁也，永骨靈根。唯我元道，不澄自皦，濁之不渾，無無之教。至定歸根，元剛發泄，夫物芸芸，三十五分，得一長存，惟我元道，獨處為尊。無象之象，無始之魂，輸轉日月，包裹乾坤。圓兮張兮，敦兮復淳，性善利物，養乎群民，過貪者損，不足者均。自然非有，本合乎人。

# 太上老君元道真經註解終