# 邱長春祖師語錄

## 清靜元君坤元真經

爾時元君在華陽洞天，與諸天延那仙姑、十二溪女，說坤元妙經曰：「天陽地陰，天動地靜。乾行坤順，元亨利貞。乾道成男，坤道成女。獨陰不長，獨陽不生。剛柔得其中庸，水火始能既濟。孕生萬物，蓋載蒼生，慈忍無爭，敬順輔相。是故居母道之仁，為後元之配，致功論化，其道一焉。自辟乾闔坤以來，有聖母，有后土，有天姆，有女媧，有斗母，有佛姆，有元君，有王母，有仙姑，有玉女，至于麻姑天妃，天女玄女，無極女仙，女菩薩，比丘尼，那延溪女，紫姑湘妃，洛神巫女，電母青娥，素女織女，皆以坤元柔順，修真得道，證明高果，是與天元同氣不二。今善女人，各具坤元，咸能入道。俱以修力，可證極樂妙果，萬劫常存。若以己身礙漏難修，則其心原無走漏，汝何自蔽？無始以前，何有色相，何有身迹？惟一惟空，原無二心，汝何修身？汝何棄心？如能返思其元，更有修真捷徑。我今為汝女眾，說是捷徑，汝當諦聽。

## 無體源流

夫乾道動，坤道靜，欲修性命，務須從靜。汝今原靜，又何以修？坤道濁，乾道清，欲修性命，務須從清。惟能以濁修清，是以人道證果。吾今為汝說是修清之道，夫清濁雖別于形質，而本元出自心神。汝欲心靜神清，務修其性。能悟修性，便是立命。汝能悟者，即是汝性。汝性非性，汝心非心。心即是心，性即是性。性非汝心，心非汝性。若問汝性，性即說性。若問汝心，心即說心。心無所心，性無所性。亦非無性，亦非無心。性亦非心，心亦非性。性無有心，心無有性。性本無心，心本無性。心若有性，即非道心。性若有心，即非道性。道性我性，道心我心。是真實性，是妄想心。性若真實，即見道性。心若妄想，即非道心。雖曰道心，又有云說，名何云心？有肉團心，有虛靈心。此虛靈心，是名何心？是真道心，是真實心。彼肉團心，是名何心？是非道心，是妄想心。汝能剔肉團心為虛靈心，悟非道心為真道心，破妄想心為真實心，加以勇猛心、精進心，除却煩惱心、礙障心，惟障礙心是執著故。欲除執著，務加金剛心，虛空心，死了心，不動心，智慧心，堅固心，圓滿心，成就心，菩提心，慈悲心，歡喜心，如是諸心，是名道心。能明道心，心即是道。若人是道，務守是心。若遇色相，如如弗動。若遇患疾，如如不變。若遇霹靂，如如不驚。若遇是非，如如不亂。若遇刀斧，如如不懼。若遇死亡，如如不壞。惟是不壞，即是不死；惟是不死，即是道心。惟是道心，即是修道；惟是修道，即是修性。性若無明，非是真性。捨此真性，更何有心？捨此真心，更何有道？是故神通智慧，皆從心道而生；清靜虛靈，皆自性道而出。

## 三乘丹法

分為三類:

1. 傍門九品
   - 下三品: 邪道外道
   - 中三品: 漸次近道
   - 上三品: 上品之下

2. 漸法三乘
   - 下乘: 安樂法門
   - 中乘: 養命法門
   - 上乘: 延生法門

3. 最上一乘: 無上至真之妙