# 太上老君著日用妙經

## 玄妙章

大道無相，故內其攝於有。養其無象，象故常存。真性無為，故外不生其心。

無所用心，心故常存。如如自然，廣無邊際。無為則無不通。對境忘境，不沉於六賊之魔。我不逐境，境無干我。居塵出塵，不落萬緣之化。我不立塵，塵不染我。致靜不動，大定。致和不遷，大慧。慧照十方，大明。虛變無為。大通。

> 有法悟無法，心隨法生，法隨心滅。無修解有修。性本無修，修即非性。

包含萬象體，心空性寂，無所不容。不掛一絲頭。纔染一塵，即成滲漏。

---

# 老子說五廚經註

一氣和泰和，得一道皆泰。和乃無一和，玄理同玄際。不以意思意，亦不求無思。意而無有思，是法如是持。莫將心緣心，還莫住絕緣。心在莫存心，真則守真淵。修理志離志，積修不符離。志而不修志，己業無己知。

諸食氣結氣，非諸久定結。氣歸諸本氣，隨取當隨洩。

---

# 太上老君著日用妙經

夫日用者，飲食則定，禁口獨坐，莫起一念。萬事俱忘，存神定意，口唇相粘，牙齒相著，眼不視物，耳不聽聲，一心內守，調息綿綿。微微輕出，似有如無，莫教間斷，自然心火下降，腎水上昇，口內泔津自生，靈真付體，自知長生之路。十二時辰，常要清淨。靈臺無物謂之清，一念不起謂之靜。身是氣之宅，心是神之舍。意行則神行，神行則氣聚。五行真氣，結成刀圭，自然身中有聲，行處坐臥，常覺身體如風之行，腹內如雷之鳴，沖和氣透，醍醐灌頂，自飲刀圭耳。聽仙音無弦之曲，不撫而自聲，不鼓而自鳴。