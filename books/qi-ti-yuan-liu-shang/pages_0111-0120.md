```markdown
性本静，非心則不見。心本静，非動即不見。因物見心，潜心見性。性寂知天，是謂通也。

苟或心隨物轉，性所以忘也。故曰心生性滅。設若潜心入寂，性所以現也。故曰心滅性現。蓋性如虛空，動與不動，常寂；見與不見，常明。一切物來相撓，如片雲點虛空相似，太清還受點也。無既不受點，則湛然圓滿。我之性天亦復如是。

# 玄妙章

大道無相，故內其攝於有。養其無象，象故常存。真性無為，故外不生其心。無所用心，心故常存。如如自然，廣無邊際。無為則無不通。對境忘境，不沉於六賊之魔。我不逐境，境無干我。居塵出塵，不落萬緣之化。我不立塵，塵不染我。致靜不動，大定。致和不遷，大慧。慧照十方，大明。虛變無為。大通。

右玄妙章。明道之理也，故次之以玄理章，《洞古經》云：養其無象，象故常存，即大道無相之義。孟子曰：無為其無所不為。即真性無為之義。內無相則如如自然，外無為則廣大悉備。祖師謂丹田有寶休問道，對境無心莫問禪。即此義也。對境忘境，何魔之

有？居塵出塵，何緣之有？緣息則性靜，魔息則心和。致靜則不動，致和則不遷。二理兼持，則圓明普照，神變無方也。

頌曰：有法悟無法，心隨法生，法隨心滅。無脩解有脩。性本無脩，脩即非性。包含萬象體，心空性寂，無所不容。不挂一絲頭。纔染一塵，即成滲漏。右頌。言其體用也。體之則無，用之則有。所以自有法頓悟無法。因無脩勘破有脩。至於有無不立，心法雙忘，體同太虛，包羅無外，大道之理，至是而盡矣。

太上大通經註終

---

老子說五廚經註一

臣聞《易》曰：精義入神，以致用也；利用安身，以崇德也。富哉言乎！是知義必精然後可以入神致用，用必利然後可以安身崇德。義不精而云致用，用不利而云安身，身不安而云知道者，未之有也。然則，生化之主也。精氣為物，謂之委和，漠然無間，有與立矣。則天地大德不曰生乎？全其形生者，在乎少思寡欲，抱樸尋和，游心於淡，合氣於漠，且清明在躬，志氣如神，嗜欲將至，有開必先。故聖人垂教以檢之，廣業以持之，專氣致柔以道其和，嚮晦

---

老子說五廚經註二

宴息以窒其欲。洗心藏密，窮神知化？然後安身而國家可保，德用而百姓不知，是以自天祐之，吉無不利矣。伏讀此經五章，盡修身衛生之要，全和含一，精義可以入神，坐忘遺照，安身可以崇德，研味滋久，輒為訓註。臣草茅微賤，恩霈特深，天光不違，自忘鄙陋，伏上慚懼，徊徨如失臣慺，頓首，頓首，謹言。

夫存一炁和泰和，則五藏充滿，五神靜正。五藏充則滋味足，五神靜則嗜欲除。此經是五藏之所取給，如求食於廚，故云五廚爾。

一氣和泰和，

一氣者，妙本沖用，所謂元氣，沖用在天為陽和，在地為陰和，交合為泰和也。則人之受生，皆資一氣之和，以為泰和，然後形質具而五常用矣。故老子曰：萬物負陰而抱陽，沖氣以為和也。則守本者當外絕二受，以全生分，內存一炁，以和泰和，和一而性命全矣。

---

老子說五廚經註三

故老子曰：專炁致柔，能嬰兒乎。

得一道皆泰。

得一者，言內存一炁以養精神，外全形生以為居泰，則一炁沖用，與身中泰和也，故云得一。如此則修生養神之道，皆合於泰和矣。故老子曰：萬物得一以生。

和乃無一和，

言人初稟一炁，以和泰和，若存和得一，則和理皆泰，至和既暢，非但無一，亦復無和，不可致詰，如土委地。故老子曰：吾不知其名。

玄理同玄際。

玄，妙也。理，性也。此言一炁存乎玄際和，理出其性，性修反德，而妙暢於和，妙性既和，則與玄同際。故老子曰：同謂之玄也。

不以意思意，

意者，想愛也。言存一炁以和泰和者，慎勿存想受，以緣境識，當凝神湛照，令杳然空然，使和暢於起念之前，慧發於忘知之後，瞻彼闋者，則吉祥止矣。若以意思意，意想受塵，

---

老子說五廚經註四

坐令焚和，焉得生白？故老子曰：塞其兌，閉其門，終身不勤。

亦不求無思。

但不緣想受，則自發照慧，照慧之發，亦不自知，若知求無思，即涉想受，與彼思意等無差別。故老子曰：無名之朴，亦將不欲。

意而無有思，

內存一炁，但令其虛，虛即降和，和理自暢，雖則不緣想受納和，強假意名，既非境識所存，是以於思無有。老子曰：用其光，復歸其明。

是法如是持。

如是內存泰和，泰和之法和暢，則是法皆遣，遣法無住，復何所持，以不持為持，故云是法如是持也。

莫將心緣心，

心者，發慧之質，想受之器也。正受則發慧，邪受則生想。言人若能氣和於中，心正於內，內照清净，則正慧湛然，鑒明而塵垢不上，淵渟而萬象俱見。見象無主，謂之常心，

---

老子說五廚經註五

若以心得心，緣心受染，外存諸法，內無慧照，常心既喪，則和理亦虧矣。故莊子曰：得其心，以其心，得其常心，物何為最之哉。

還莫住絕緣。

夫以心緣心，則受諸受，若正受生慧，自得常心，慧心既常，則於正無受，何等為緣，既無緣心，亦無緣絕，湛然常寂，何所住乎？老子曰：損之又損之，以至於無為也。

心在莫存心，

慧照湛常，則云心存，於絕無往，故曰莫存心照，既不將而隨迎心緣，則無絕而無住矣。

真則守真淵。

真者，謂常心慧照，清净不雜也。若湛彼慧源，寂無所染，既無知法，亦無緣心，則泰和含真，本不相離，故云守爾。

修理志離志，

理者性也，志者心有所注也。若絕外境受此心也，則性受也。言修性者心有所注，但得遍照，若外塵已絕，境識無注，離形去智，同與大通，性修反初，圓照無滯，內外俱净，

---

老子說五廚經註六

玄之又玄，則離於注想矣。

積修不符離。

上令修性離志，則內外俱寂，無起住心，亦無空心，坐忘行忘，次來次滅，若積聚修習，不能忘泯，起修一念，髮引千鈞，內照既搖，外塵咸起，則與彼離志不相符合也。

志而不修志，

若心無所注，則何由漸悟，必因所注而得定心，故云志也。不修志者，明離志而不積修，忘修而後性定，則寂然圓照。

己業無己知。

因心注而慧業清净，故云己業。內忘諸己，外忘諸物，於慧照心無毫芒用，則於己業自忘知，故云無己知。

諸食氣結氣，

夫一炁凝結，以和泰和，和一皆泰，則慧照常湛。今口納滋味，以充五藏，身聚泡沫，載其形，生受體於地，凝濕於水，稟熱於火，恃息於風，四緣結漏，皆非妙質，故緇涅

---

老子說五廚經註七

一氣，昏汩泰和，令生想受則動之弊穢矣。

非諸久定結。

言人當令泰和，含一無所想受，守真常湛，則與泰和合體。今以諸食結氣，故非久定結也。

氣歸諸本氣，

四緣受識，六染生弊，地水火風，散而歸本，根識既染，則從所受業矣。

隨取當隨洩。

取者，受納也。洩者，發用也。夫想有二受，業有二應，隨所受納，發用其徵。若泰和和一，則一炁全和，致彼虛極，謂之復命，復命得常，謂名正受，正受淨業，能生慧照，慧照湛常，一無所有，則人無間矣。一者，則食炁歸諸四緣，業成則淪於六趣矣。

老子說五廚經註終

---

太上老君著日用妙經一

夫日用者，飲食則定，禁口獨坐，莫起一念。萬事俱忘，存神定意，口脣相粘，牙齒相著，眼不視物，耳不聽聲，一心內守，調息綿綿。微微輕出，似有如無，莫教間斷，自然心火下降，腎水上升，口內泔津自生，靈真付體，自知長生之路。十二時辰，常要清净。靈臺無物謂之清，一念不起謂之静。身是炁之宅，心是神之舍。意行則神行，神行則炁聚。五行真氣，結成刀圭，自然身中有聲，行處坐卧，常覺身體如風之行，腹內如雷之鳴，沖和氣透，醍醐灌頂，自飲刀圭耳。聽仙音無弦之曲，不撫而自聲，不鼓而自鳴，

```