```markdown
名挂黄金榜。

五更月落，渐觉东方晓。谷裏真人，已见分明了。玉户鸾骖，金顶龙蟠绕。打破虚空，万道金光皎。

崔公入药镜注解终

---

## 入药镜

### 一

崔公曰：混沌之始，一气生二仪，二仪生三才。三才者立，则五行备焉。共成八之数，祖宗在三田之内者，性是也。性者，元辰聚也。性乐乎动，故外随境迁，一生一死，周而复始，其可资而生者，曰精、曰气、曰神，谓之三业，聚而生者也。

夫根元者，丹田之气海也。申夫男女精血，合而为一气，是气者，元气也。元气不散，则守之之妙也。及其久也，清虚以生神光。神光盛

---

### 二

者，长生之苗也。夫人冲冲然动者，皆是气也，非神也。从一念真定者，神之自性也。审于是，斯能识气，真念显化通神矣。吾身岂与天地异哉！亦各得一气而已尔。气散则神去焉，气止则神定焉。吾其全之于五轮，得之于五力欤！

何谓五轮？曰：吾之目也，其白睛属乎肺，其黑睛属乎肾，黑睛中之黄与其上下则属乎脾，黄睛中之碧则属乎肝胆，大角则属乎心者也。

何谓五力？曰：神之用在乎目，而五藏连之，取下田之气海，是根五力也，此其外也。内有五力，取金刚之性焉，在身五藏也，五行也；在色，五色也；在声，五声也；在天，五星也；在地，五岳也。内明一行，守之则神，用在乎目，气在乎鼻，定之之妙也。

火司南，其干丙丁，而为吾之心焉；水司北，其干壬癸，而为吾之肾焉。

---

### 三

心者，上之性也，其要在乎覆下火，而上之性，火不可发，然火前不起，则水必泄也。肾者，水也，下丹田之用也。因全肾以守气海，则根源成矣。不守肾水，则不成矣。故水者，下流也，下流乃常人之用也。水者，精也，能上用之，则圣人谓之道矣。心者，神也；肾者，气也。神定气和则真人降焉。以吾心为镜，身为之台，以神为药，聚而为足焉。

东者，肝之神也，用之在乎目；西者，肺之气也，用之在乎鼻。故东西者，神气之和，会成于还源还旧朴也。神不足，气不和，则真人不降矣。

吾神与气必也莹净内明。内明者，何也？二物相守乎神气也。如是则神光日用，而莫知己之光也，是以心如镜焉。其光摄物，物不能摄光镜者，如目也，如心也。镜之光非动也，是吾之目动乎物也。知此者，识药镜之理与物之互相摄矣。心火何以为镜欤？火者，明也；明者，定而内明也。内明则万物明矣。心者，镜之体也；明者，神之用

---

### 四

也。日用守旧不离乎心地者，内明也，明则不昧矣。故在心，守旧者也。夫三毒、十恶、八邪，皆起于心。曰目、曰耳、曰鼻，谓之六通，神常从之。夫能日用而守旧，昼夜不迁，其名曰定寂。日用者，神守气聚而不散也。神能通应，则意之所至必成焉，神定则昼夜周矣。故神住则气住，气住则神住，神住则形在。夫五行者，本无生灭。其灭则自吾之神气失也。

五行者，何谓也？五藏之真义也。心之神、肝之魂、肺之魄、脾之意、肾之志，聚而为丹之用者也。人之神在性。性者，火也；火者，散数也。本元一斤，四年散一两，四十年而亡十两，则六十有四年而尽矣。孰能聚而不散乎？此吾之真道也。

夫一切之物皆为气动，而神未尝动也，气散而神未尝散也，气去而神未尝去也。生死者，气也，神未尝生死也。夫能外睹乎物，而内心不移，斯法门之内应，神之妙用者也。必知夫实相者，在不用之间，不去不来，

---

### 五

湛乎定慧，同天地太虚之浑浑焉，心神定明矣，元气定固矣，形精长生矣。斯三田之药灵也。

何谓三田？上曰脑，中曰心，下曰气海，其名三奇。三奇者，精、气、神也。三者全矣，归乎下丹田，则骨髓实满。此造化之功也。意解身达，则真仙之道也。然见物而喜舍者，心也。气者，元气也。因和而得之，因悦而散之。故散则出自门，聚则入自门。神在目，气在鼻。是以目者，金刚之门户也；金刚者，真性也；气者，因形者也，神定则气住矣。神见物而动，见物而心不移者，内定也。金者，万物不能损，可以集气而固形者也。夫吾有喜，舍则神散，而八邪入矣。故心妄起二，吾何以言之？精者，虚起则不宁而失之矣。神也、气也、精也更相为体者也。乎尾闾而为精。精能定于自然，则形何自而衰耶！故曰：精者人之命也。彼能无漏者，是补乎天年之寿而已尔。如其用造化之理，则真精

---

### 六

存矣，真形固矣，真神定矣。此长生之道也。

今之人，以心定其精，而不能定其神，以谓水满而溢，气满而动矣。世亦知神气定而为鼎乎？神从气，气从神，神能守气，则气能生神矣。二者相守，聚而成形，是所谓鼎也。故修丹者，取自本元，合而成形，还入于元宫，久而胎成，化而成神，其名曰蜕仙。命也者，系乎玉衡，在乎玉洞之间，下田有玉泉焉，真气聚而为精也。真精之气，出则为人，不出则地根不漏，炼之斯名玉仙，于是下元不漏矣。宜知所以运用焉，逆流于双关之道。双关者，夹脊之二路也。运气朝于上宫。上宫者，脑也。入于华池，炼之成霜，达于碧海。碧海者，丹田也。以兴真火，锻之斯为玄珠之胎焉。然则，玄珠者，元宫之真气，聚而为精，精复为形，玄珠久炼则还童矣。此黄河逆流之道，非常道也。

---

### 七

丹田有宝，则外之事内先应焉，后之事前先知焉，于是上下通灵矣。心者，印也。心不和，则印不移。心与印者，根也。印者，尘也。绝其尘，则证真空之仙矣；心可除而不灭，则证数空之仙矣；心与印不用，则证空寂之仙矣。心不用印，印不用心，心印解灭于诸尘。凡圣无二，如前之心法，印不离乎心，二者相持，用若造化，则证阳真矣。此炼丹留形者也。印者，何也？精也。印定精生矣，印绝精尽矣。故印从心起，心复生于印。常人用心而不用乎印者也，圣人用印而不用乎心者也。不用心印，则心妄散矣。散者，气乱神去而精散者也。及其心印定而精生，则神清气爽，肌肤华润，目有神光，无梦寐、无謇妄、无惊悸、无恍惚，皆精定而生者也。此道也，从心返印，造精之象也。精者，夫能固精为命基，则精之中产气以生神，于是成胎而化真形矣。

---

### 八

何也？神也。神定则生精，精极则生神，互相吞而成乎一者也。聚则生，散则死。神者，何也。气也，亦互相吞者也。神动气应，气动神返，二者相乘，斯化形为纯阳者欤！然则人之相象，随精所化者也。精守气，气守神，神守精，此长生之道也。

身心不贪，万物不能系，况与之有争乎！其名曰退身。万物不能挂于心，持此日用，其名曰藏神。于是取三元之药灵而下火焉。何以采药欤？神也、气也、精也，相守而和合焉。一念而得，三物何归乎？其归根静者耶！神光何归乎？圣人则以归丹，常人则以归空者也。归丹者，归心意自静，其元神见物而不动，惟以内定。然吾神之舍有坏奈何？崔公曰：于是有大药之法焉。惟于丹田聚三气以成形，造化产神，心性逍遥自安矣。此何道也？驾河车朝玉阙，投金精者也。河车者，北方之正气也；金精者，肾堂也。饮食入于胃，其滓入于大肠，其水入于小肠，其气主于丹田，透于脑关，以时有象于真中，隐约以

---

### 九

灌乎脑中，穿十有二径，以至丹田。此返本还元命之基也。于是开发关乎日月之道，何也？要会四事，而后摇天柱，定其息气，而用辘辘转其气以运之。此还童者也。方其自玉关而上朝，以入于脑，通乎上腭，达乎鼻门，而坠于舌之上，其甘醍醐。譬夫婴儿之食乳，犹能至于盛大，何况吾之乳，恶有不长生也哉！

亥子丑之时，可以行火者也。亥者，十月，坤之卦也；坤者，孕母之坤也。老阴能及乎阳，故曰：万物负阴而抱阳者也。至于子而为之，则复之卦也。纯阴之极，而返生阳者也。此十有一月之候，从其下，一阳生者也。吾于子之时行火，谓之阳生。自阴向阳，是为半气交于肾宫者也。丑者，临之卦，从其下，二阳生者也。寅者，泰之卦，三阳既生，承之以行功，其可也。

火者，无形也，凭气而为之。其光有神，神假乎性，性能变化，故神者火也。不能自见，如火在木，钻之乃然矣。钻之法，何也？瞑目端坐，

```