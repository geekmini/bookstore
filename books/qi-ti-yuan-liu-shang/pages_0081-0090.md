# 人身萬物

## 無奈根基淺薄

學不到聖人之位。多有慣高執着。偏僻好勝。自是自彰。論是論非。故曰好爭也。

上士如進陽。君子道長也。下士如進陰。小人道長也。陰陽消長之理。進退存亡之道。亦不可不知也。

人之初生時。身輭如綿。坤柔之象也。九百六十日變一爻。初生屬坤。至二歲零八月進一陽。變坤為復。至五歲零四月進二陽。變復為臨。至八歲進三陽。變臨為泰。至十歲零八月進四陽。變泰為壯。至十三歲零四月進五陽。變壯為夬。至十六歲進六陽。變夬為乾。六爻純陽。上士之位也。此時修煉。立登聖域。以下九十六箇月變一爻。此時不修。漸而成下士矣。至二十四歲進一陰。變乾為姤。此時修煉。不遠復矣。如若不修。至三十二歲進二陰。變姤為遯。此時修煉。容易成功。如若不修。至四十歲進三陰。變遯為否。此時修煉。還可進功。如若不修。至四十八歲進四陰。變否為觀。趁此能修。久而可成。倘若再不修。至五十六歲進五陰。變觀為剝。趁此快修。困學可成。再若不修。至六十四歲進六陰。變剝為坤。純陰無陽。卦氣已足。趁此餘陽未盡。若肯修煉。還可陰中返陽。死裏逃生。倘若再不修。待至餘陽已盡。無常至矣。一口氣不來。嗚呼哀哉。豈不是大夢一場。

> 奉勸世人。勿論年老年少。總宜急早回頭為妙耳。切莫死後方悔。

## 道德品第十七

> 上德不德。下德執德。執着之者。不明道德。

上德不德者。非是上德之士。反不重其德也。而上德為先天五德俱全。在儒以遵崇仁義禮智信為德。以忠恕為行。在釋以戒除殺盜淫妄酒為德。以慈悲為行。在道以修煉金木水火土為德。以感應為行。德行全備。未染後天。以為上德。後天返先天。亦是上德。本來自有。不待外求。故曰上德不德也。

下德執德者。非是下德之士。反重其德也。而下德已染後天。五德漸失。非執德之道。難以返其先天。何以為執德。知過必改。知罪必悔。戒刑殺以成仁。戒巧取以成義。戒邪淫以成禮。戒酒肉以成智。戒妄語以成信。而仁義禮智信五德。由勉強而來。故曰下德執德也。

> 執着之者。不明道德何謂也。

## 妄心品第十八

> 衆生所以不得真道者。為有妄心。

人之心。屬乎離卦。離為女。又為日。日為星中天子。正直無私。光照天下。生化萬物。養育羣生。亡却女。即亡却真靈。真靈者日也。妄心由酒色財氣、名利恩愛所牽引。

> 奉勸世人。將此假事一筆勾銷。如若不然。妄想神仙。不求大道。不去妄想。焉能成聖成賢乎。

## 人神品第十九

既有妄心。即驚其神。人身之神。共有六十四位。以應六十四卦之數。心為諸神之主帥。不知修道之士。可曉一本否。倘若不知。積德感天。明師相遇。指示一本大道。每日守定一本。不使元神遷移萬殊。有何妄心而驚神也。

> 神不驚。則六十四位人神。混合元神。一而元神得衆神之混合。其光必大。其神必旺。神旺則性靈。而神仙之道畢矣。

## 萬物品第二十

既驚其神。即着萬物。天上萬物。不過日月星辰。地下萬物。不過山川草木。世上萬物。不過名利恩愛。人身萬物。不過毫毛孔竅。此皆先天八卦之所生化。卦之相對。成就先天無為之道。後天有為之術。故不知先天者。不能成仙。

> 不生妄念不驚神。焉能着物昧天真。勸君急訪靈明竅。養性存心學聖人。