# 無奈根基淺薄

上士如進陽。君子道長也。下士如進陰。小人道長也。陰陽消長之理。進退存亡之道。亦不可不知也。

## 人之初生時

身輭如綿。坤柔之象也。九百六十日變一爻。初生屬坤。至二歲零八月進一陽。變坤為復。至五歲零四月進二陽。變復為臨。至八歲進三陽。變臨為泰。至十歲零八月進四陽。變泰為壯。至十三歲零四月進五陽。變壯為夬。至十六歲進六陽。變夬為乾。六爻純陽。上士之位也。此時修煉。立登聖域。

以下九十六箇月變一爻。此時不修。漸而成下士矣。至二十四歲進一陰。變乾為姤。此時修煉。不遠復矣。如若不修。至三十二歲進二陰。變姤為遯。此時修煉。容易成功。如若不修。至四十歲進三陰。變遯為否。此時修煉。還可進功。如若不修。至四十八歲進四陰。變否為觀。

## 太上老君說常清靜經注

忍辱仙詩曰。上士無爭是聖功。分明三教其根宗。太和無礙太和妙。色象莫沾色象空。一月光橫四海外。千江瑞映三才中。陽滿為仙陰滿鬼。時人不識此圓融。

# 道德品第十七

上德不德。下德執德。執着之者。不明道德。

上德不德者。非是上德之士。反不重其德也。而上德為先天五德俱全。在儒以遵崇仁義禮智信為德。以忠恕為行。在釋以戒除殺盜淫妄酒為德。以慈悲為行。在道以修煉金木水火土為德。以感應為行。德行全備。未染後天。以為上德。後天返先天。亦是上德。

下德已染後天。五德漸失。非執德之道。難以返其先天。何以為執德。知過必改。知罪必悔。戒刑殺以成仁。戒巧取以成義。戒邪淫以成禮。戒酒肉以成智。戒妄語以成信。而仁義禮智信五德。由勉強而來。故曰下德執德也。

# 妄心品第十八

眾生所以不得真道者。為有妄心。

天下男女名曰眾生。真道乃先天大道。非三萬六千旁門之比也。為有妄心者。亡女為之妄。夫人之心。屬乎離卦。離為女。又為日。日為星中天子。女本後妃之象。正直無私。光照天下。生化萬物。養育羣生。亡却女。即亡却真靈。真靈者日也。夫妄心由何而起也。因酒色財氣。名利恩愛所牽引也。

# 人神品第十九

既有妄心。即驚其神。

既者、成也。有者、實也。妄者、動也。心者、神也。即者、定也。驚者、觸也。其者、此也。神者、主也。此承上文而言。大凡修道之士。不可起妄念。妄心一動。驚動元神。

# 萬物品第二十

既驚其神。即着萬物。

既者、事過也。驚者、不安也。神者、元神也。即者、就此也。着者、執固也。萬者、包羅也。物者、各體也。夫人有妄心。則元神隨識神而牽引。不是想着天上萬物。便是想着地下萬物。

文昌帝君詩曰。妄念驚神散萬方。魂歸地府失真陽。寒冰惡浪層層陷。劍樹刀山處處傷。一念回春修道力。三田氣透得丹香。勸君急早歸清静。不枉人間鬧一場。

子思夫子詩曰。不生妄念不驚神。焉能着物昧天真。勸君急訪靈明竅。養性存心學聖人。