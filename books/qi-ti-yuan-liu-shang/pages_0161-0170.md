```markdown
定息澄心，於是神定氣和，其心至則火發矣。真火者，可以煉丹，非理勿行焉。

巳午未之時，可以行水者也。巳者四月，乾之卦，陽極而陰生者也；午者五月，姤之卦，一陰生者也；未者六月，遁之卦，二陰生者也；申者七月，否之卦，三陰生者也。三卦者，可以行水者矣。應期而行，則水自其心而出，何也？心者，根也。能清靜不動，息止而神定，則水亦自腎堂生焉。上朝入於腦腭之二竅，下入於口，其味甘。以心之水上朝於舌，以舌左右攪之華池，其數各十有八；含口漱烹者，其數三百有六十，或不以多寡，直身正立分為三，用力以咽焉。故飲氣咽之，以神送之，至於丹田左右內，沐浴溉灌，於是靈源生苗，然後可行大功焉。凡行水者，以十二之數，每分為咽者三十有六。六六者，是為三十有六水之數也。

寅申卯酉之時，可以存神者也。其道何也？常守其舊，一念不移，存

氣伏精，守神定息，應物而行，勿逐於外境者也。吾取象日月時焉，然取年行不如月行矣，取月行不如日行矣，取日行不如時行矣。時可以奪日之功，日可以奪月之功，月可以奪年之功。吾行之之時，斯有真人相助焉。內外功行，相濟千日，無虧成真人矣。真人者，位法混成小果之仙者歟！

夫不明煉丹之法，而惟作寂守舊，而或陽狂雖習成定，然身死神去，斯為鬼而已爾。神通主，客不敢為主，唯為客；不敢進，唯求退。其日用也，與物無爭，如在愛物之中，神常存為客，而守其根基。夫見物愛以神，用為主，而繫於物，於是目也、耳也、鼻也、舌也於其中而起六情，則失其真矣。故修真者，常以神守丹田與命之根基。此無他焉，神和則守氣，氣於是守精，精於是守一，不敢為主矣。此乃內外神定，斯無起滅者也。夫人因精而得神，神因念而得命，故命者在於精而已。精者，至真也，生之物也，有名而無形者也。天地萬物，

皆是精之所生，而積之以為命，其來從乎恍惚焉。

崔公曰：天地生八卦，八卦生乎十干。故甲生乾，乙生坤，丙生艮，丁生兌，庚生震，辛生巽，壬生離，癸生坎，而戊己為之配合，中宮者也。天有三奇焉，日也，月也，星也；地有三奇焉，乙也，丙也，丁也；人有三奇焉，精也，氣也，神也。天之璇璣，地之黃河，人之榮衛，此三奇之志也。夫吾之三奇不出於身，稟天地而運轉，則與天地齊矣。水也、火也、金也、木也，四時長存者也。夫能稟此理，則壽可以無窮矣。何也？

東方，甲乙也。甲為乾，乙為坤，其夫婦也。南方，丙丁也。丙為艮，丁為兌，其夫婦也。西方，庚辛也。庚為震，辛為巽，其夫婦也。北方，壬癸也。壬為離，癸為坎，其夫婦也。將震以配乎肝，兌以配乎肺，離以配乎心，坎以配乎腎，坤以配乎脾。夫稟四時以入藥於丹田，此所以與天地等久者歟！

人之神，如薪之火乎？六其中藏火，火不出則薪長存，神不出則身長存矣。故火發外明者，薪之盡也；神智出者，樸之散也。神光不散，神應物而不出，斯固蒂而全真矣。精者，至真也。精與神氣相戀，則可以固其形焉。使神以養其內，用氣以養其外，托精玄中以為沖和，斯長生者也。神光者，氣中之藏也。精為光，神為慧，氣為鼎，是所謂三寶者歟！神勿離於身，精勿離於神，氣裹三寶，斯合於三才者矣。

廣成子曰：精生於氣海之間，如火之在木者也。吾之玉泉者，猶璇璣黃河者也。坤之卦、斗之時者，亥也。至于子而變乎？復之卦，上土下木。木者，五行中之東方也。廉貞星者，應乎五行則為火者也。水中之火，即水為形，七而火無形者也。玉泉之流上行，即所謂水中之火也。象坤之為復，一陽生也。此則十月順行，至於十有一月者，自然也。凡子

行入於藥，則所謂火也、金也、木也，合卦而行者也。精神合象，常不離於氣海，精從其神，投氣海之中，於是成鼎矣。神氣者閉服之，則氣長生矣。氣馳精而上行，至妙者也。神應氣不出，綿綿若存，謂之火焉；精應氣隨，謂之水焉。吾之人藥也，天門之氣不出，綿綿若存，故氣不出身，精神自轉，如天之火、地之水，水之下是火，火之下是氣。此五行之自然也。

上之七竅者，七政也；下之二竅者，輔星也。此可以象天地之運用者也。崑崙者，頂也；天柱者，夾脊二十有四節也。左右以首轉之運之，則百脈通流矣。發兩關者，舉左右手也。舉起折身，若復稱之則竅通，流入於上宮。上宮者，腦也。行道者，任其性，閉即閉，寐即寐，行即行，而性不可有繫焉。常守丹田之神，其能守，如不守，斯真造化者也。

入藥鏡中篇

至游子曰：吾得崔公之書二焉，皆言元氣者，鉛汞也。煉之九轉，斯成仙矣。

其一曰採藥者，何也？龍虎交騰，日月以飛焉。九曲者，真元之祖，可以別二儀者也。九曲者，何也？小腸是也。二儀者，日月也，真汞鉛也。大藥之源在其中矣。

乾六，大腸也；坎一，腎也；艮八，膀胱也；震三，肝也；巽四，膽也；離九，心也；坤二，小腸也；兌七，肺脾也；土者，中宮之火也。八，水之中金生者也。木生金中，水生火中，惟土合四時之季，而在中宮者也。

其二曰木汞金鉛者，何也？二八之元，日月之精，自一水而生者也。吾於二八之門抽添勿差焉，則藥海明真降日華矣。於是煉之千日，可以成金玉之形焉。

其三曰至藥抽添者，何也？吾於日月二弦，而抽添焉。以赤龍火車於二時煉之，於是巽風生而星辰列矣。此二時者也。火車者，陽之象。

其四曰龍虎鉛汞者，何也？龍抽其汞，虎添其鉛，浮沉於鼎之中，二物全矣。於是配以坎戊，合以離己。吾嘗識陰陽升降之二時以興功，而不失乎銖兩，始可以成大藥矣。

其五曰海底求陽烏者，何也？方其振羽於海底及其奔沖，則勿使火神飛焉。蓋火雜入於丹闕則息火，至乎沐浴之日則可以用陽火，採取金砂八兩，是謂真陽焉。此還丹之樞會也。於是碧浪金波，灌乎坎男矣。

其六曰符星入元宮者，何也？符星轉而入於元胎之宮，以制鉛霜之紅，斯金丹返、天符還真之氣者也。於鼎之中，自然成銀液，其狀芙蓉焉。

其七曰火得純陽者，何也？純陽者，乾也。金丹至於七返，則陽氣過於六，而逢庚之氣制之，於是秋石為琅玕矣。鉛霜結返丹矣。合和有道，則有九轉沖和之氣見焉。

其八曰陰陽拘制者，何也？拘制有玄關焉。火至於南方則不煉矣。於坤之鼎，陽為陰所制，其鉛斯為白雪，其狀桃華，煉之至於九九，則鉛汞鎮於丹田，可以勝寒暑矣。此鐵牛之鍾金錢者也。

其九曰奔騰瑞氣者，何也？其氣鎮於坤宮，霓車從風而逆轉，於是得日月之根，黃芽就而成玉，所謂金丹陽質而換胎者也。大道玄基以火頻煉焉，斯入於仙矣。

其十曰虎踞龍跧者，何也？其逐斗之魒焉。乾坤定位而至於下弦，則鼎之中生氣加矣。姹女、嬰兒，其服絳綃。此金丹之子母相成，陰陽結而不散者也。服之千日返童顏矣。

其十一曰九氣沖全者，何也？沖全則百倍矣。霞光射於神爐，黃婆之

心定，而男女浴於絳珠，此其九轉而成玄珠。服之一圓，其壽千齡；再服再煉，斯可長生久視矣。

其十二曰玉帝新封劇位者，何也？煉之以成坎離，神光自然出入，隱顯分明，陽神日壯，陰邪日消，於是長生矣。此玉帝封乎太一之君者也。

其十三曰九年丹竈者，何也？九年得乎天機，萬里奔騰而不迷，煉之千日，斯羽化者也。

其十四曰滅沒者，何也？吾之興功遇乎日月二弦，有損無益者也。修煉者於是滅沒歟！故曰陰陽停澤二弦乎矣。二沒相交，滅沒并矣。至此則會聚而煉之，而後成真焉。

其十五曰採藥者，何也？收金採玉藉乎天，元陽火交加以煉之，於是銖兩之數足，則龍行雨過，而入於崑源矣。陰真君曰：採有日，取有時者也。

其十六曰刀圭者，何也？日月之精也，真氣也。陰陽之二，土主生萬

物，是為刀圭隱於脾之鼎，遇二氣分而成變化矣。其後純陽子呂洞賓嘗聞之於崔公而嘆曰：吾知修行有據，性命無差，道成其中矣。於是純陽子復為之演釋焉。

純陽子曰：昔黃帝周游四方，至青城之山，見岐伯、廣成子、黃谷子，遂明大道。於是究百刻之法，金鉛玉汞採三元而下火以烹之，於百刻之中而為造化，惟收胎兔自然成矣。蓋以百刻者，定其息一刻。

入藥鏡終

```