# 太上老君說了心經

若夫修道，先觀其心。心為神主，動靜從心。心動無靜，不動了真。心為禍本，心為道宗。不動不靜，無想無存。無心無動，有動從心。了心真性，了性真心。心無所住，住無所心。了無執住，無執轉真。空無空處，空處了真。

老君曰：吾從無量劫來觀心得道，乃至虛無，有何所得。為諸眾生，強名得道。

老君曰：吾觀眾生不了其心，從勞浩劫，虛役其神，於心無了，永劫沉淪。依吾聖教，逍遙抱真。

## 撰人不詳，約出於唐代。校對版本：《中華道藏·第六冊·太上老君說了心經》

## 太上老君說了心經終

# 太上赤文洞古經註

## 太上赤文洞古經註序

夫至道無言，真空非色，思之者莫能知，觀之者不可見，賾之不可得，行之不能到，陶鑄天地，率循造化，寂而不動，應滿六虛，令萬物蒙休，羣生復命。巍巍乎至矣哉！非聖人孰能通之者耶？况元始大聖，慈心廣布，慧照十方，觀見眾生忘歸失本，宛轉世間，輪迴不息，長劫受苦，不能自明。遂感法雨敷滋，宣揚妙道，引接有情，出生死海，游清虛之境、恬惔之鄉，超乎塵垢，逍遙獨化，微妙玄通，無為自然，返於純素冥極混茫者也。

**金末元初全真道士龜山長筌子注。校對版本：《中華道藏·第六冊·太上赤文洞古經註》**

## 操真章上

有動之動，出於不動。有為之為，出於無為。無為則神歸。

唯精唯一，允執厥中。夫物芸芸，各復歸其根。歸根曰靜，至靜不動也。

神本湛寂，感而遂通，不得已而後起，隨機接物，妙用無窮。去智與仁，故循天之理。

淡然無極，而眾妙歸之。

神歸則萬物云寂。

專氣致柔，能如嬰兒。抱守沖和，真氣氤氳，萬物皆長生也。知和曰常，心使氣曰強。

不動則氣泯，氣泯則萬物無生。

強者堅強壯老，死之徒也。

氣絕神逝，九竅百骸，變滅塵土也，更何疑之。

## 入聖章中

恬惔寂然，不為萬物之所累，清淨無為，可以與天地為一者哉。

忘於目，則光溢無極。五色亂明，令人目盲。色者，彰也。色色者，未嘗顯。何謂也？法眼圓通，明照十方三界，觀物無物，觀空不空，視之冥冥。杳冥之中，獨見曉焉。靈光充塞，無窮極也。

泯於耳，則心識常淵。五音亂聰，令人耳聾。心是清淵，本自湛澄。是非言語，美惡聲音，皆為妄情僞物。飄風驟雨，動擾心源，神室不靈。若能泯絕是非，不受於中，無聲之中，獨聞和焉，然後可以聽玄歌白雪，不鼓陽春，仙音之曲調也。

兩機俱忘，絕眾妙之門。

聲色雙泯，動靜兩忘。聽之不以氣，視之不以神，是謂太玄之妙，虛曠之靈。深之又深，而能物焉。神之又神，而能精焉。無為之為，不知而知。靈明曠徹，廣大虛寂，妙無邊際也。

純純全全，合乎大方。

## 住世章下

物我俱忘，有無不立。昏昏默默，杳杳冥冥。無邊無際，非外非中。其游無端，其出無方，化育萬物，不可為象，混成無方隅也。

溟溟涬涬，合乎無倫。至道重玄，浩浩蕩蕩，理無等倫；藏之則為元精，用之則為萬靈，含之則為太一，放之則為太清；無相無名，至尊至貴，迷之則凡夫，悟之則聖賢。

天地之大，我之所維。萬物之眾，我之所持。古今聖賢，得道真人，提挈天地，把握陰陽，雕琢萬物，澤及羣品，不為難乎？宇宙在乎其手，萬化生乎一身。

曷有窮終，以語其弊哉。聖人直說妙道，普現普光，惟恐後世凡夫不信疑惑，大發謙辭，若言不盡其理，以語為弊，惡舛訛之說也。

養其無象，象故常存。

## 守其無體，體故全真

真氣熏蒸，而時無寒暑。純陽流注，而民無死生。故曰心燈朗照，法身長存。慧燭不明，道容豈載？

天地相合，以降甘露，滋榮羣品。人能安靜和暢，寶瓶堅固，玉漿香美，真水下降，滋養妙體，返老如童孩，不亦善乎。

全真相濟，可以長久。水火既濟，魂魄相守，鉛汞相凝，鍊成大藥，結就金丹，燦爛光輝，無幽不燭，純白入素，無為復朴，長生不滅，沒身不殆，號曰真人者也。

天得其真，故長。天得純粹不雜之道，則故能覆蓋羣有，包羅萬象，歷劫清凝，鑒物無私，不言而應，妙用無窮，高虛長遠，大無不包，久而不易也。

地得其真，故久。地得其真，則育養萬物，深根固蒂，安靜無為，乃長久也。

## 人得其真，故壽

人得其真，故壽。但世人悟其真趣，得其妙元，與道合真，沒身不殆，同其聖賢，令後代祭祀不輟，何以加此焉。

世人所以不能長久者，爲喪其無象，散其無體，不知其歸，可不悲乎？身適美厚，錦繡羅縠，意迷邪見，顛倒妄想，至於窮年，不知天命。五味濁口，五臭熏鼻，聲色閼塞耳目。取捨滑心，使性飛揚，迷情徇物，念念相嬰，使心智游乎外，鬼神入其內，是非寵辱亂擾靈源，與物相刃相靡，終身疲役。區區業網而喪己於物，失性於俗者，謂之倒置之民，可不哀哉！

不能使百骸九竅與真體并存，故死矣。內本清靜光明，虛白晃耀，奈何愛染萬緣，不生返照，飄飄一性之散，沉沉萬劫之迷，難省真身，遷於別蜕，迷其真源，壞其內也。萬劫輪迴，生死海中，不能超度，甚可哀憐矣。

**太上赤文洞古經註終**

# 太上大通經註

## 真空章

太上謂無上可上，大通謂無所不通，經謂登真之徑路，眾所通行之道也。首章云無行無體，謂真空妙理最上一乘之妙也，即太上之義。次章云如空無相，謂四通八達無所窒礙，即大通之義也。下章云無相無為，廣無邊際，謂大道至廣至大，至妙無窮，日用之間，頭頭顯露，此所以為經也。

先天而生，顯諸仁。生而無形，藏諸用。後天而存，所存者神。存而無體，

**元人李道純註。校對版本：《中華道藏·第六冊·太上大通經註》**

## 玄理章

神無方易無體。然而無體，陰陽不測。未嘗存也。運化不息。故曰不可思議。妙用無窮。

右真空一章。原道之始也。子曰：天何言哉，四時行焉，百物生焉。即先天而生，生而無形之義也。《中庸》曰：視之而不見，聽之而不聞，體物而不可違，即後天而存，存而無體之義也。然而無體，故運化生成而無窮也，非窮理盡性者，其孰能與於此，故授之以玄理章。

靜為之性，心在其中矣。感而遂通。動為之心，見物便見心。性在其中矣。無物心不見。心生性滅，心滅性現。心滅種種法滅。如空無相，大象無形。湛然圓滿。通上徹下。

右玄理章。原性之元也。《中庸》曰：喜怒哀樂未發之謂中，中也者，天下之大本也。又曰：發而皆中節，謂之和，和也者，天下之達道也。即動為之心之義。

**太上大通經註**