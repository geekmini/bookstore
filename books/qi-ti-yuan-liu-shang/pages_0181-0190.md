# 回光與調息

## 回光差謬

呂帝曰諸子工夫漸漸純熟然枯木岩前錯落多正要細細開示此中消息身到方知吾今則可以言矣。吾宗與禪學不同有一步一步徵驗請先言其差別處然後在言徵驗。宗旨將行之際預作方便勿多用心放教活潑潑地令氣和心適。然後人靜靜時正要得機得竅不可坐在無事甲裏所謂無記空也。萬緣放下之中惺惺自若也。又不可以意興承當凡太認真即易有此。非言不宜認真但真消息在若存若亡之間以有意無意得之可也。惺惺不昧之中放下自若也。又不可墮於蘊界所謂蘊界者乃五陰魔用事如一般人定而槁木死灰之意多大地陽春之意少此則落陰界其氣冷其息沉且有許寒衰景象久之便墮木石。又不可隨於萬緣如一人靜而無端衆緒忽至欲却之不能隨之反覺順適此名主為奴役久之落於色欲界。

上者生天下者生狸奴中是也。彼在明山中亦自受用風月花果琪樹瑤草三五百年受用去多至數千歲然報盡還生諸趣中此數者皆差路也。

## 回光證驗

呂帝曰證驗亦多不可以小根小器承當必思度盡衆生不可以輕心慢心承當必須請事斯語靜中綿綿無間神情悦豫如醉如浴此為遍體陽和金華乍吐也。既而萬籟俱寂皓月中天覺大地俱是光明境界此為心體開明金華正放也。既而遍體充實不畏風霜人當之興味索然者我遇之精神更旺黃金起屋白玉為臺世間腐朽之物我以真氣呵之立生紅血為乳七尺肉團無非金寶此則金華大凝也。

第一段是應觀經日落大水行樹法象日落者從混沌立基無極也。上善若水清而無瑕此即太極主宰出震之帝也。震為木故以行樹象焉七重行樹七竅光明也。西北一五乾方移一位為坎日落大水乾坎之象也。坎為子方冬至雷在地中隱隱隆隆至震而陽出地上矣行樹之象也餘可類推。第二段即肇基於此大地為冰琉璃寶地光明漸漸凝矣所以有蓬臺而繼之佛也。金性既現非佛而何佛者大覺金仙也此大段證驗耳。

現在可考證驗有三:
1. 坐去神入谷中聞人說話如隔里許一一明了而聲入皆如谷中答響未嘗不聞我未嘗一聞。
2. 靜中目光騰騰滿前皆白如在雲中開眼覓身無從覓視。
3. 靜中肉身絪縕如綿如玉坐中若留不住而騰騰上浮。

此三者皆現在可驗者也。然亦是說不盡的隨人根器各現殊勝如止觀中所云善根發相是也。此事如人飲水冷暖自知須自己信得過方真先天一炁即在現前證驗中自討一炁若得丹亦立成此一粒真黍珠也。一粒復一粒從微而至著有時時之先天一粒是也有統體之先天一粒乃至無量也。一粒有一粒力量此要自家膽大為第一義。

## 回光活法

呂帝曰回光循循然行去不要廢棄正業。古人云事來要應過物來要識過子以正念治事即光不為物轉即回此時時無相之回光也。可尚可行之而況有真正著相之回光乎。一日用間能刻刻隨事返照不著一毫人我相便是隨地回光此第一妙用。清晨能遣盡諸緣靜坐一二時最妙凡應事接物只用返身法便無一刻間斷如此行之三月兩月天上諸真必來印證矣。

## 逍遙訣

呂帝曰玉清留下逍遙訣四字。凝神入氣穴六月俄看白雪飛三更又見日輪赫水中吹起籍巽風天上游歸食坤德更有一句玄中玄無何有鄉是真宅。律詩一首玄奧已盡大道之要不外無為而為四字。惟無為故不滯方所形象惟無為而為故不墮頑空死虛作用不外一中而樞機全在二目。二目者斗柄也斡旋造化轉運陰陽其大藥則始終一水中金即水鄉鉛而已。前言回光乃指點初機從外以制內即輔以得主此為中下之士修下二關以透上一關者也。今頭路漸明機括漸熟天不愛道直泄無上宗旨諸子祕之勉之勉之。夫回光其總名耳工夫進一層則光華盛一番回法更妙一番前者由外制內今則居中御外前者即輔相主今則奉主宣猷面目一大顛倒矣。法子欲人靜先調攝身心自在安和放下萬緣一絲不掛天心正位乎中然後兩目垂簾如奉聖旨以召大臣孰敢不遵。

次以兩目內照坎宮光華所到真陽即出以應之離外陽而內陰乾體也。一陰入內而為主隨物生心順出流轉今回光內照不隨物生陰氣即住而光華注照則純陽也。同類必親故坎陽上騰非坎陽也仍是乾陽應乾陽耳二物一遇便紐結不散絪縕活動倏來倏往倏浮倏沉自己元宮中恍若太虛無量徧身。