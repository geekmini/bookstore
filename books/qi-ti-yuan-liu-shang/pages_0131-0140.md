# 胎息經註

## 胎息經註一

**胎**從伏氣中結，臍下三寸為氣海，亦為下丹田，亦為玄牝。世人多以口鼻為玄牝，非也。口鼻即玄牝出人之門。蓋玄者水也，牝者母也。世人以陰陽炁相感，結於水母，三月胎結，十月形體具而能生人。修道者，常伏其炁於臍下，守其神於身內，神炁相合而生玄胎，玄胎既結，乃自生身，即為內丹，不死之道也。

**氣**從有胎中息。神為炁子，炁為神母，神炁相逐，如形與影。胎母既結，即神子自息，即元炁不散。《西昇經》云：身者神之舍，神者身之主也。主人安靜，神即居之；主人躁動，神即去之。

> 神去炁散，安可得生？是以人耳目手足，皆不能自運，必假神以禦之。學道養生之人，常拘其神以為神主，主既不去，宅豈崩壞也。

知神氣可以長生，固守虛無以養神氣。道經云：我命在我，不在天地。天地所患人不能知至道，能知而不能行。知者但能虛心絕慮，保炁養精，不為外境愛欲所牽，恬淡以養神炁，即長生之道畢矣。

**神**行即炁行，神住即炁住。所謂意是炁馬，行止相隨，欲使元炁不離玄牝，即先拘守至神，神不離身，炁亦不散，自然內實，不飢不渴也。

若欲長生，**神氣相注**。《玄綱》云：錙銖陽炁不滅不為鬼，纖毫陰炁不盡不為仙。相注者，即是神炁不相離。元炁即陽炁也，食炁即陰炁也，常減食節欲，使元炁內運，元炁若壯，即陰炁自消，陽---

按巴蜀書社出版《藏外道書·第七冊·胎息經註》改「陰」為「陽」。

**心**不動念，無來無去，不出不入，自然常住。壯陰衰則百病不作，神安體悅，可覬長生矣。神之與炁，在母腹中本是一體之物，及生下為外境愛欲所牽，未嘗一息暫歸於本。人知此道，常泯絕情念，勿使神之出入去來，能不忘，久而習之，神自住矣。

勤而行之，是真道路。然聖人之言，不可妄乎！凡胎息用功後，關節開通，毛髮疏暢，修真之道，備盡於斯。即但鼻中微微引炁，相從四支百毛孔中出，往而不返也。後炁續到，但引之而不吐也。切切於徐徐，雖云引而不吐，所引亦不入於喉中，微微而散。如此，內炁亦下流散矣。

## 崔公入藥鏡注解

### 序

神仙之學，豈凡夫俗子之可聞。必是大根大器決烈丈夫、明眼高士之可為也。且夫學者為者何事？外則窮天地施化之理，內則明身心運用之機。然雖如是，宣尼若不遇老子親授，故無猶龍之嘆。瞿曇不是古聖再來，豈有出世之見。所以學者如牛毛，達者如麟角。此無他，在乎得傳與不得傳耳。神仙之學，不過修鍊性命，返本還源而已。採先天一炁以為丹母，運後天之氣以行火候。以火煉性，則金神不壞。以火鍊其命，則道氣長存。換盡陰濁之軀，變成純陽之體，神化自在，應運無窮，豈不奇哉。

> 余見其今之學仙者紛紛之多，及至與其辯論真訣，人各偏執一見，不合先師正傳之道。觀其《崔公入藥鏡》八十二句，言簡而意盡，貫穿諸丹經之骨髓。予不愧管窺之見，遂將吾師所授口訣，每四句下添一註腳，剖露玄機，作人天眼目。後之來者與我同志，試留心玩誦，斷斷有神告心悟之效無疑也。或者有云吾註不足為信，而崔公之言當以為實，依而行之，信而從之，運鍊一身，則學仙之能事畢矣。

### 崔公入藥鏡注解

**先天炁**，後天炁。得之者，常似醉。

神仙修鍊，止是採取先天一炁，以為丹母。後天炁者，乃一呼一吸，一往一來，內運之炁也。呼則接天根，吸則接地根；呼則龍吟而雲起，吸則虎嘯而風生。綿綿若存，歸於祖炁。內外混合，結成還丹。自覺丹田火熾，暢於四肢。如痴如醉，美在其中。此所以得之者常似醉也。《道德經》云：谷神不死，是謂玄牝。玄牝之門，是為天地根。綿綿若存，用之不勤。《易·坤卦》云：黃中通理，正位居體，美在其中，而暢於四肢，如斯之謂也。

**日有合，月有合。**窮戊己，定庚甲。

天有黃道為度，三百六十五度四之一。其運轉也，一日一周。日月行乎其間，往來上下，迭為出入，此所以分晝夜而定寒暑也。當冬至之節，一陽生於復，日從北行，月從南行。夏至之節，一陰生於姤，日從南行，月從北行。日行一日一度，至三十度，與太陰會。月本無光，借日之光。月行一日十二度有零，至三十日，行滿周天之度。每月晦朔，與太陽同會所行之宮，日月合壁，晦象年終，朔象歲首，會而復離，離而復還。月因日以受其明，陽魂漸長，陰魄漸消。至初八日夜，陽半陰半為上弦；至十五日夜，與日對照為望，故圓。圓滿之極，其理當虧，於是陰魄漸長，陽魂漸消。至三十日夜為晦，又復與日同會。此天之日有合，月有合也。反求於身，吾身一天地，亦有日月也。以身為乾坤，以坎離為藥物，以日月運行為火候。百姓日用而不知，豈知行之。吾身與天地日月無不同也。當作丹之時，運日月之雙輪，簇陰陽於一息，日月歸鼎，陰陽構精，烹之煉之，結成聖胎。此吾身日有合，月有合也。了真子曰：玉池常滴陰陽髓，金鼎時烹日月精是也。既明日月之合，必窮戊己之源。戊己者，中央土也。水火分為上下，木金列於東西。木為火母，金為水母，若非戊己之功，水火不能既濟，金木不得歸併。當施化之際，是用戊土從坎起，進之以陽火，己土從離降，退之以陰符，攝回四象而同爐，此戊己之功也。既窮戊己之理，必定庚甲之方。庚西方，金也、情也、虎也。甲東方，木也、性也、龍也。言人之情，好於馳騁，見物即逐，如虎昌狂，故每傷於性。性被情迷，不能為主，如龍奔騰，故二物間隔。大修行人，制之不難。遇此時正好下手施功，須仗黃婆媒合，旋斗柄之機，一息之間即得金木歸併，情性合一，龍虎入鼎，心虛湛然，此所以定庚甲也。丹家妙用，宜乎生甲生庚，學者不可不知也。

**上鵲橋，下鵲橋。**天應星，地應潮。

人之舌亦言鵲橋也。凡作丹之時，以黃婆引嬰兒上昇泥丸，與姹女交會，名曰上鵲橋也。黃婆復徘徊，笑引嬰兒姹女同歸洞房，必從泥丸而降，故曰下鵲橋也。黃婆、嬰兒、姹女非真有也，乃譬喻之說，無出乎身心意三者而已。默運之功，內仗天罡斡運，外用斗柄推遷。起火之時，覺真氣騰騰上昇，如潮水之初起，直上逆流，故曰天應星、地應潮也。

**起巽風，運坤火。**入黃房，成至寶。

作丹之法，乃鍊吾身中真鉛真汞也。鉛遇癸生之時，便當鼓動巽風，搧開爐鞴，運動坤宮之火，沉潛於下，抽出坎中之陽，去補離中之陰，成乾之象，復歸坤位而止，片餉之間，發火煅鍊，鉛清汞潔，結成空炁金胎，歷劫不壞，此所以入黃房成至寶也。

**水怕乾，火怕寒。**差毫髮，不成丹。

修真內鍊之要，鼎中之水不可乾，爐內之火不可寒。若用之太過，則火燥水濫，不及則水乾火寒。務在行之停句，一刻周天，水火既濟，鼎內丹結，自然而然也。若差之毫髮不成丹矣。

**鉛龍昇，汞虎降。**驅一物，勿縱放。

鉛者，坎中一點真陽，謂之龍也。汞者，離中一點真陰，謂之虎也。凡作丹之時，飛戊土抽坎中之鉛，木生火而炎，上昇泥丸，龍從火裏出，故曰鉛龍昇也。用己土攝離中之汞，金生水而流，下降丹田，虎向水中生，故曰汞虎降也。擒捉之功，非加武火之力，則鉛龍不昇。非用文火之力，則汞虎不降。一息周流妙在堅剛，著力擒龍虎入鼎，烹鍊化為