# 超脫品第二十四

## 超脫圖

<!-- Image (173, 106, 912, 887) -->

真常之道。悟者自得。得悟道者。常清靜矣。

真者、落實也。常者、中庸也。之者、行持也。道者、無極也。真常之道者。所言先天大道。乃為真道。三千六百旁門。乃為假道。真道者、正心修身之道也。假道者、索隱行怪之道也。悟者、窮究也。自者、定然也。得者、領受也。悟者、自得者。人能窮究性命。訪拜至人。指示修性修命之大道。返本還原之秘訣。方是悟者自得也。豈是教你在紙上窮悟。可能得乎。古云達摩西來一字無。全憑心意用功夫。若要書中尋佛法。筆尖蘸乾洞庭湖。悟真篇曰。任君聰慧過顏閔。不遇明師莫強猜。正此之謂也。得悟道者。是善人積功累行。感動天心。明師相遇。低心求領大道。時常參悟其理。晝夜苦修其道。不可半途而廢。只待功果圓成。丹書下詔。脫殼飛昇。方為了當。這纔是。訪道求道。得道悟道。修道守道。成道了道。有此八箇道字，大丈夫之能事畢矣。常清靜者。常為永遠。清為圓明。靜為安寧也。言道成德備。功圓果滿。陽神沖舉。三官保奏。仙童接引。過九霄。上玉京。見諸佛。謁上帝。會眾祖。朝金母。照功之大小。以定品級。依果之圓缺。而封天爵。仙衣綬帶以榮其身。玉果瓊漿以滋其腹。三乘九品。依功而定。五仙八部。看果而贈。或居中天。或居西天。皆是極樂。或居三十六天。或居七十二地。盡為福地。或居三清。或居十地。概屬清靜。高高低低。大大小小。依功定奪。毫無私屈。隨緣隨分。享受清靜之福。豈不美哉。豈不樂哉。不枉為人出世一場。這纔是大丈夫。人上之人也。至此則常清靜矣。

元始天尊讚曰。清靜妙經是上乘。修行男女可為憑。金科玉律相同契。九六乾坤冉冉昇。

靈寶天尊讚曰。急尋清靜悟真空。收性回西莫轉東。採藥鍊丹功果就。超凡脫殼謁蒼穹。

蓋天古佛讚曰。清靜寶經至妙玄。多蒙天一註成全。有人得會經中理。三教凡夫登寶蓮。

太上清靜經註解終